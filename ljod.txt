Þú ert bara þöngulhaus,
Þver á alla kanta.
Voðalega vinalaus,
vitsmunsvinur planta.

Gefðu, að móðurmálið mitt,
minn Jesú, þess ég beiði,
frá allri villu klárt og kvitt,
krossins orð þitt út breiði
um landið hér, til heiðurs þér,
helst mun það blessun valda,
meðan þín náð lætur vort láð
lýði og byggðum halda.	

Ungum er það allra best
að óttast Guð, sinn herra,
þeim mun viskan veitast mest
og virðing aldrei þverra. 

Hafðu hvorki háð né spott,
hugsa um ræðu mína,
elska Guð og gerðu gott,
geym vel æru þína. 

Foreldrum þínum þéna af dyggð,
það má gæfu veita,
varast þeim að veita styggð,
viljirðu gott barn heita. 

Hugsa um það helst og fremst,
sem heiðurinn má næra;
aldrei sá til æru kemst.
sem ekkert gott vill læra. 

Lærður er í lyndi glaður,
lof ber hann hjá þjóðum,
hinn er ei nema hálfur maður,
sem hafnar siðum góðum. 

Oft er sá í orðum nýtur,
sem iðkar menntun kæra,
en þursinn heimskur þegja hlýtur,
sem þrjóskast við að læra. 

Vertu dyggur, trúr og tryggur,
tungu geymdu þína,
við engan styggur né í orðum hryggur,
athuga ræðu mína. 

Lítillátur, ljúfur og kátur ,
leik þér ei úr máta;
varast spjátur, hæðni, hlátur,
heimskir menn sig státa. 

Víst ávallt þeim vana halt:
Vinna, lesa, iðja;
umfram allt þó ætíð skalt
elska Guð og biðja.	


Allt eins og blómstrið eina
upp vex á sléttri grund
fagurt með frjóvgun hreina
fyrst um dags morgunstund,
á snöggu augabragði
af skorið verður fljótt,
lit og blöð niður lagði, -
líf mannlegt endar skjótt. 

Ég lifi' í Jesú nafni,
í Jesú nafni' eg dey,
þó heilsa' og líf mér hafni,
hræðist ég dauðann ei.
Dauði, ég óttast eigi
afl þitt né valdið gilt,
í Kristí krafti' eg segi:
Kom þú sæll, þá þú vilt.	


Nú er ég glaður á góðri stund
sem á mér sér.
Guði sé lof fyrir þennan fund,
og vel sé þeim sem veitti mér.

Vitjað hef ég á vinamót
sem nú á sér,
reynt af mörgum hýrlegt hót.
Vel sé þeim sem veitti mér.

Þó mungátsorð séu mörg og smá
sem oft við ber,
til lasta ekki leggja má,
því veldur sá sem veitti mér.

Yndi er að sitja öls við pel
og gamna sér,
en fallegt er að fara vel,
þó ör sé sá, sem á skenkir.

Gott er að hafa góðan sið,
sem betur fer.
Aldrei skartar óhófið
og er sá sæll sem gáir að sér.

Gott er að hætta hverjum leik
þá hæst fram fer.
Nú skal hafa sig á kreik.
Vel sé þeim sem veitti mér.	

Allt eins og blómstrið eina
upp vex á sléttri grund,
fagurt með frjóvgun hreina
fyrst um dags morgunstund,
á snöggu augabragði
af skorið verður fljótt,
lit og blöð niður lagði,
líf mannlegt endar skjótt.

Svo hleypur æskan unga
óvissa dauðans leið
sem aldur og ellin þunga,
allt rennur sama skeið.
Innsigli engir fengu
upp á lífsstunda bið,
en þann kost undir gengu
allir að skilja við.

Dauðinn má svo með sanni
samlíkjast, þykir mér,
slyngum þeim sláttumanni,
er slær allt, hvað fyrir er.
Grösin og jurtir grænar,
glóandi blómstrið frítt,
reyr, stör sem rósir vænar
reiknar hann jafnfánýtt.

Lífið manns hratt fram hleypur,
hafandi enga bið,
í dauðans grimmar greipur,
gröfin tekur þar við.
Allrar veraldar vegur
víkur að sama punkt.
Fetar þann fús sem tregur,
hvort fellur létt eða þungt.	

Mér finnst það vera fólskugys
að fara niður til helvítis
og eyða aldri sínum
innan um brennu illan geim
ólíkan drottins sólarheim,
svo hrollir huga mínum.

Skötubarðvængjuð fjandafjöld
flaksast þar gegnum eilíft kvöld,
glórir í glóðir rauðar,
þar er ei nema eldur og ís,
allt í helvíti brennur og frýs,
Satan og sálir dauðar.	

Ástkæra, ylhýra málið
og allri rödd fegra!
blíð sem að barni kvað móðir
á brjósti svanhvítu;
móðurmálið mitt góða,
hið mjúka og ríka,
orð áttu enn eins og forðum
mér yndið að veita.

Veistu það, Ásta! að ástar
þig elur nú sólin?
veistu að heimsaugað hreina
og helgasta stjarnan
skín þér í andlit og innar
albjört í hjarta
vekur þér orð sem þér verða
vel kunn á munni?

Veistu að lífið mitt ljúfa
þér liggur á vörum?
fastbundin eru þar ástar
orðin blessuðu.
?Losa þú, smámey! úr lási?
lítinn bandingja;
sannlega sá leysir hina
og sælu mér færir.	


Skáld er ég ei, en huldukonan kallar 
og kveða biður hyggjuþungan beim. 
Mun ég því sitja, meðan degi hallar 
og mæddur smali fénu kemur heim, 
þar sem að háan hamar fossinn skekur 
og hulduþjóð til næturiðju vekur. 

Þrumi eg á bergi, þýtur yfir hjalla 
þokan að hylja mig og kaldan foss. 
Nú skal úr hlíðum hárra Tinnufjalla, 
svo huldumeyjar þægan vinni koss, 
óbrotinn söngur yfir dalinn líða 
eins og úr holti spóaröddin þýða. 

Þú, sem að byggir hamrabýlin háu, 
hjartanu mínu alla daga kær, 
sólfagra mey, djúpt undir bergi bláu, 
bústu að sitja vini þínum nær. 
Döggsvalur úði laugar lokkinn bleika, 
ljós er af himni, næturmyndir reika. 

Hvers er að dyljast? Harma sinna þungu. 
Hlægja þeir öld, er ræður þeim ei bót. 
Hvers er að minnast? Hins, er hverri tungu, 
huganum í svo festa megi rót, 
ætlanda væri eftir þeim að ræða, 
sem orka mætti veikan lýð að fræða. 

Að fræða! Hver mun hirða hér um fræði? 
Heimskinginn gerir sig að vanaþræl. 
Gleymd eru lýðnum landsins fornu kvæði. 
Leirburðarstagl og holtaþokuvæl 
fyllir nú breiða byggð með aumlegt þvaður. 
Bragðdaufa rímu þylur vesall maður. 

Hvað mun það undra, 
er ég úti sé, - 
þrúðgan þrætudraug 
um þveran dal 
skyndilega 
skýi ríða? 

Svartir eru möskvar, 
sígur með hálsi fram 
slunginn þrætuþinur. 
Sé ég á dufli 
dökkum stöfum 
E. T. illa merkt. 

Ertu, afi, 
endurborinn 
og ferðu kvikur að kynngi? 
Illar stjörnur 
veit ég yfir þig 
ganga grimmlega úr ginu. 

Hættu! hættu! 
áður að hálsi þér 
sjálfum verði snara snúin, 
því sá varð fanginn, 
er und fossi hljóp, 
lax inn lævísi.	


Yfir dal, yfir sund, 
yfir gil, yfir grund 
hef ég gengið á vindléttum fótum. 
Ég hef leitað mér að, 
hvar ég ætti mér stað, 
út um öldur og fjöll og í gjótum. 

En ég fann ekki neinn, 
ég er orðinn of seinn, 
þar er alsett af lifandi og dauðum. 
Ég er einbúi nú 
og ég á mér nú bú 
í eldinum logandi rauðum. 


Þið þekkið fold með blíðri brá 
og bláum tindi fjalla 
og svanahljómi, silungsá 
og sælu blómi valla
og bröttum fossi, björtum sjá 
og breiðum jökulskalla ? 
Drjúpi' hana blessun drottins á 
um daga heimsins alla. 


Fýkur yfir hæðir og frostkaldan mel,
í fjallinu dunar, en komið er él,
snjóskýin þjóta svo ótt og ótt; 
auganu hverfur um heldimma nótt
vegur á klakanum kalda. 

Hvur er in grátna sem gengur um hjarn,
götunnar leitar, og sofandi barn
hylur í faðmi og frostinu ver, 
fögur í tárum, en mátturinn þverr -
hún orkar ei áfram að halda.

,,Sonur minn góði! þú sefur í værð, 
sérð ei né skilur þá hörmunga stærð
sem að þér ógnar og á dynja fer;
eilífi guðssonur! hjálpaðu mér
saklausa barninu´ að bjarga.

Sonur minn blíðasti! sofðu nú rótt;
sofa vil eg líka þá skelfingar nótt;
sofðu! ég hjúkra og hlífi þér vel;
hjúkrar þér móðir, svo grimmasta él
má ekki fjörinu farga."

Fýkur yfir hæðir og frostkalda leið,
fannburðinn eykur um miðnæturskeið;
sjóskýjabólstrunum blásvörtu frá 
beljandi vindur um hauður og lá
í dimmunni þunglega þýtur.

Svo, þegar dagur úr dökkvanum rís,
dauð er hún fundin á kolbláum ís;
snjóhvíta fannblæju lagði´ yfir lík
líknandi vetur - en miskunnarrík
sól móti sveininum lítur.

Því að hann lifir og brosir og býr
bjargandi móður í skjólinu hlýr,
reifaður klæðnaði brúðar - sem bjó
barninu værðir, og lágt undir snjó
fölnuð í frostinu sefur.

Neisti guðs líknsemdar ljómandi skær,
lífinu bestan er unaðinn fær,
móðurást blíðasta! börnunum háð,
blessi þig jafnan og efli þitt ráð
guð, sem að ávöxtinn gefur.	


Skein yfir landi sól á sumarvegi,
og silfurbláan Eyjafjallatind 
gullrauðum loga glæsti seint á degi. 
Við austur gnæfir sú hin mikla mynd 
hátt yfir sveit, og höfði björtu svalar 
í himinblámans fagurtærri lind. 
Beljandi foss við hamrabúann hjalar 
á hengiflugi undir jökulrótum, 
þar sem að gullið geyma Frosti og Fjalar. 
En hinum megin föstum standa fótum, 
blásvörtum feldi búin, Tindafjöll 
og grænu belti gyrð á dalamótum. 
Með hjálminn skyggnda, hvítri líkan mjöll, 
horfa þau yfir heiðarvötnin bláu, 
sem falla niður fagran Rangárvöll, 
þar sem að una byggðarbýlin smáu, 
dreifð yfir blómguð tún og grænar grundir. 
Við norður rísa Heklu tindar háu. 
Svell er á gnípu, eldur geisar undir. 
Í ógna djúpi, hörðum vafin dróma, 
skelfing og dauði dvelja langar stundir. 
En spegilskyggnd í háu lofti ljóma 
hrafntinnuþökin yfir svörtum sal. 
Þaðan má líta sælan sveitablóma, 
því Markarfljót í fögrum skógardal 
dunar á eyrum. Breiða þekur bakka 
fullgróinn akur, fagurst engjaval 
þaðan af breiðir hátt í hlíðarslakka 
glitaða blæju, gróna blómum smám. 
Klógulir ernir yfir veiði hlakka, 
því fiskar vaka þar í öllum ám. 
Blikar í lofti birkiþrasta sveimur, 
og skógar glymja, skreyttir reynitrjám. 
Þá er til ferðar fákum snúið tveimur, 
úr rausnargarði háum undir Hlíð, 
þangað sem heyrist öldufalla eimur, 
því atgang þann ei hefta veður blíð, 
sem voldug reisir Rán á Eyjasandi, 
þar sem hún heyir heimsins langa stríð. 
Um trausta strengi liggur fyrir landi 
borðfögur skeið, með bundin segl við rá, 
skínandi trjóna gín mót sjávar grandi. 
Þar eiga tignir tveir að flytjast á, 
bræður, af fögrum fósturjarðar ströndum 
og langa stund ei litið aftur fá, 
fjarlægum ala aldur sinn í löndum, 
útlagar verða, vinar augum fjær. 
Svo hafa forlög fært þeim dóm að höndum. 
Nú er á brautu borinn vigur skær 
frá Hlíðarenda hám, því Gunnar ríður 
atgeirnum beitta búinn. Honum nær 
dreyrrauðum hesti hleypir gumi, fríður 
og bláu saxi gyrður, yfir grund. 
Þar mátti kenna Kolskegg allur lýður. 
Svo fara báðir bræður enn um stund. 
Skeiðfráir jóar hverfa fram að fljóti. 
Kolskeggur starir út á Eyjasund, 
en Gunnar horfir hlíðarbrekku móti. 
Hræðist þá ekki frægðarhetjan góða 
óvina fjöld, þó hörðum dauða hóti. 
"Sá ég ei fyrr svo fagran jarðargróða, 
fénaður dreifir sér um græna haga, 
við bleikan akur rósin blikar rjóða. 
Hér vil eg una ævi minnar daga 
alla, sem guð mér sendir. Farðu vel, 
bróðir og vinur!" - Svo er Gunnars saga. 

Því Gunnar vildi heldur bíða hel 
en horfinn vera fósturjarðar ströndum. 
Grimmlegir fjendur, flárri studdir vél, 
fjötruðu góðan dreng í heljar böndum. 
Hugljúfa samt ég sögu Gunnar tel, 
þar sem ég undrast enn á köldum söndum 
lágan að sigra ógnabylgju ólma 
algrænu skrauti prýddan Gunnarshólma. 
Þar sem að áður akrar huldu völl, 
ólgandi Þverá veltur yfir sanda. 
Sólroðin líta enn hin öldnu fjöll 
árstrauminn harða fögrum dali granda. 
Flúinn er dvergur, dáin hamratröll, 
dauft er í sveitum, hnípin þjóð í vanda. 
En lágum hlífir hulinn verndarkraftur, 
hólmanum, þar sem Gunnar sneri aftur. 


Svo rís um aldir árið hvert um sig, 
eilífðar lítið blóm í skini hreinu. 
Mér er það svo sem ekki neitt í neinu, 
því tíminn vill ei tengja sig við mig. 

Eitt á ég samt, og annast vil ég þig, 
hugur mín sjálfs í hjarta þoli vörðu, 
er himin sér og unir lágri jörðu, 
og þykir ekki þokan voðalig. 

Ég man þeir segja: "Hart á móti hörðu", 
en heldur vil ég kenna til og lifa, 
og þó að nokkurt andstreymi ég bíði, 
en liggja eins og leggur uppi í vörðu, 
sem lestastrákar taka þar og skrifa, 
og fylla, svo hann finnur ei, af níði. 


Gelur nú gleði 
við glasmunna, 
dunar fjöl 
und fæti gljáum, 
gengur roka 
með rokna blæstri 
níðings nösum frá. 

Brettar eru brýr, 
bendist ofurmjög 
kátur kúluvambi. 
Rymur rámur háls 
af rembilæti. 
Það er kaupmanns kunn. 

Strax er stafs vant, 
er af stað færist, 
fara hendur í hlaði. 
Enni það, er áðan 
að ölbollum 
laut, er leirugt allt. 

Mælir þá munnur, 
þótt mál þvæli: 
"Veit ég vínkaup 
verst í heimi. 
Gjalds er vant 
við gleði vora. 
Skal það bændum 
af baki fláð. 

End ekki orð þín 
né ummæli. 
Það er gömul 
gróðaregla. 
Sú er og önnur, 
þótt örðug sé: 
Stel ekki svo 
að stóru nemi. 

Sefur samvizka, 
svæfði ég hana, 
svo hún aldrei 
um aldur vakni. 
Sá var ormur 
óduglegum 
vörusölum 
verst um gefinn". 

Baulaði þá, 
brá upp grönum, 
þjór þverhöfði, 
er á þambi stóð, 
um fætur hins 
að foldu hrotinn: 

"Orm þann, orm þann, 
óduglegum 
vörusölum 
verst um gefinn, 
samvizku, seldi eg 
við silfri fyrr. 
Henni varð ekki 
varið betur". 


Tinda fjalla, 
áður alla 
undir snjá, 
sín til kallar sólin há, 
leysir hjalla, 
skín á skalla, 
skýi sem að brá 
og sér fleygði frá. 

Tekur buna 
breið að duna 
björgum á. 
Græn því una grundin má. 
Viður hruna 
vatna funa 
vakna lauf og strá. 
Seinna seggir slá. 

Snjórinn eyðist, 
gata greiðist. 
Gumar þá, 
ef þeim leiðist, leggja á, 
hleypa skeið 
og herða reið 
og hrinda vetri frá. - 
Hverfur dimmu dá. 

Prúðir sækja 
lón og læki 
laxar þá. 
Sumir krækja silungsá. 
Veiðitækir, 
sporðasprækir, 
spretti hörðum á 
fjalli fýsast ná. 

Fjaðraléttir 
flokkar þéttir 
fugla þá 
synda ettir sumará, 
eða mettir 
strönd og stéttir 
stika til og frá, 
kæta loft og lá. 

Ærin ber 
og bærinn fer 
að blómgast þá. 
Leika sér þar lömbin smá. 
Nú er í veri 
nóg að gera, 
nóttu bjartri á 
hlutir hækkað fá. 

Grænkar stekkur. 
Glöð í brekku 
ganga kná 
börnin þekku bóli frá. 
Kreppir ekki 
kuldahlekkur, 
kætist fögur brá, 
búa blómum hjá. 

Rennur sunna. 
Sveinn og nunna 
sér við brá. 
Sízt þau kunna sofa þá. 
Sælt er að unnast. 
Mjúkum munni 
málið vaknar á, 
fegurst höldum hjá. 

Ekkert betra 
eg í letri 
inna má. 
Svo er vetri vikið frá. 
Uni fleti 
hver, sem getur, 
heimskum gærum á. 
Önnur er mín þrá. 

Hví grátið þér 
þanns í gröf hvílir, 
ungan elskuson? 
Örðug ganga 
var oftar geymd 
mörgum mæðudögum. 

Helgur engill 
hjarta saklausu 
í yðar faðmi felst. 
Sá mun trúfastur, 
unz tími þrýtur, 
lítill verndarvinur. 

Tár þau trúlega, 
er tryggð vakti, 
söfnuð sjóði í 
góðverka yðar 
fyrir guð flytur, 
sem elskar einlægt brjóst. 

Þær munu skærstar, 
er þér skýi borin 
líðið til ljóss sala, 
fagurt skart 
yðar friðarklæðis, 
gljáperlur glóa. 

Mín er meyjan væna 
mittisgrönn og fótnett, 
bjarteyg, brjóstafögur, 
beinvaxin, sviphrein. 

Hvít er hönd á snótu, 
himinbros á kinnum, 
falla lausir um ljósan 
lokkar háls inn frjálsa.	

Ísland, farsældafrón 
og hagsælda, hrímhvíta móðir! 
Hvar er þín fornaldarfrægð, 
frelsið og manndáðin bezt? 

Allt er í heiminum hverfult, 
og stund þíns fegursta frama 
lýsir sem leiftur um nótt 
langt fram á horfinni öld. 

Landið var fagurt og frítt 
og fannhvítir jöklanna tindar, 
himinninn heiður og blár, 
hafið var skínandi bjart. 

Þá komu feðurnir frægu 
og frjálsræðishetjurnar góðu 
austan um hyldýpishaf, 
hingað í sælunnar reit. 

Reistu sér byggðir og bú 
í blómguðu dalanna skauti, 
ukust að íþrótt og frægð, 
undu svo glaðir við sitt. 

Hátt á eldhrauni upp, 
þar sem ennþá Öxará rennur 
ofan í Almannagjá, 
alþingið feðranna stóð. 

Þar stóð hann Þorgeir á þingi, 
er við trúnni var tekið af lýði. 
Þar komu Gissur og Geir, 
Gunnar og Héðinn og Njáll. 

Þá riðu hetjur um héruð, 
og skrautbúin skip fyrir landi 
flutu með fríðasta lið, 
færandi varninginn heim. 

Það er svo bágt að standa í stað, 
og mönnunum munar 
annaðhvort aftur á bak 
ellegar nokkuð á leið. 

Hvað er þá orðið okkar starf 
í sex hundruð sumur? 
Höfum við gengið til góðs 
götuna fram eftir veg? 

Landið er fagurt og frítt 
og fannhvítir jöklanna tindar, 
himinninn heiður og blár, 
hafið er skínandi bjart. 

En á eldhrauni upp, 
þar sem ennþá Öxará rennur 
ofan í Almannagjá, 
alþing er horfið á braut. 

Nú er hún Snorrabúð stekkur, 
og lyngið á Lögbergi helga 
blánar af berjum hvert ár, 
börnum og hröfnum að leik. 

Ó, þér unglinga fjöld 
og Íslands fullorðnu synir! 
Svona er feðranna frægð 
fallin í gleymsku og dá! 


Fanna skautar faldi háum 
fjallið, allra hæða val, 
hrauna veitir bárum bláum 
breiðan fram um heiðardal. 
Löngu hefur Logi reiður 
lokið steypu þessa við. 
Ógnaskjöldur bungubreiður 
ber með sóma réttnefnið. 

Ríð ég háan Skjaldbreið skoða, 
skín á tinda morgunsól, 
glöðum fágar röðulroða 
reiðarslóðir, dal og hól. 
Beint er í norður fjallið fríða. 
Fákur eykur hófaskell. 
Sér á leiti Lambahlíða 
og litlu sunnar Hlöðufell. 

Vel á götu ber mig Baldur. 
Breikkar stirnað eldasund. 
Hvenær hefur heims um aldur 
hraun það brunað fram um grund? 
Engin þá um Ísafoldu 
unað hafa lífi dýr. 
Enginn leit þá maður moldu, 
móðu steins er undir býr. 

Titraði jökull, æstust eldar. 
Öskraði djúpt í rótum lands, 
eins og væru ofan felldar 
allar stjörnur himnaranns, 
eins og ryki mý eða mugga, 
margur gneisti um loftið fló. 
Dagur huldist dimmum skugga, 
dunaði gjá og loga spjó. 

Belja rauðar blossa móður, 
blágrár reykur yfir sveif, 
undir hverfur runni, rjóður, 
reynistóð í hárri kleif. 
Blómin ei þá blöskrun þoldu, 
blikna hvert í sínum reit, 
höfði drepa hrygg við moldu. 
Himna drottinn einn það leit. 

Vötnin öll, er áður féllu 
undan hárri fjallaþröng, 
skelfast, dimmri hulin hellu, 
hrekjast fram um undirgöng. 
Öll þau hverfa að einu lóni, 
elda þar sem flóði sleit. 
Djúpið mæta, mest á Fróni, 
myndast á í breiðri sveit. 

Kyrrt er hrauns á breiðum boga, 
blundar land í þráðri ró. 
Glaðir næturglampar loga, 
geislum sá um hæð og mó. 
Brestur þá og yzt með öllu 
í undirhvelfing hraunið sökk. 
Dunar langt um himinhöllu. 
Hylur djúpið móða dökk. 

Svo er treyst með ógn og afli 
alþjóð minni helgað bjarg. 
Breiður, þakinn bláum skafli, 
bundinn treður foldarvarg. 
Grasið þróast grænt í næði, 
glóðir þar sem runnu fyrr. 
Styður völlinn bjarta bæði 
berg og djúp. Hann stendur kyrr. 

Hver vann hér svo að með orku? 
Aldrei neinn svo vígi hlóð. 
Búinn er úr bálastorku 
bergkastali frjálsri þjóð. 
Drottins hönd þeim vörnum veldur. 
Vittu, barn, sú hönd er sterk. - 
Gat ei nema guð og eldur 
gjört svo dýrðlegt furðuverk. 

Hamragirðing há við austur 
Hrafna- rís úr breiðri -gjá. 
Varnameiri veggur traustur 
vestrið slítur bergi frá. 
Glöggt ég skil, hví Geitskór vildi 
geyma svo hið dýra þing. 
Enn þá stendur góð í gildi 
gjáin, kennd við almenning. 

Heiðarbúar! glöðum gesti 
greiðið för um eyðifjöll! 
Einn ég treð með hundi og hesti 
hraun - og týnd er lestin öll. 
Mjög þarf nú að mörgu að hyggja, 
mikið er um dýrðir hér! 
Enda skal ég úti liggja, 
engin vættur grandar mér. 

Þá var ég ungur, 
er unnir luku 
föðuraugum 
fyrir mér saman. 
Man ég þó missi 
mínn í heimi 
fyrstan og sárstan, 
er mér faðir hvarf. 

Man ég afl andans 
í yfirbragði, 
og ástina björtu, 
er úr augum skein. 
Var hún mér æ, 
sem á vorum ali 
grös in grænu 
guðfögur sól. 

Man ég og minnar 
móður tár, 
er hún aldrei sá 
aftur heim snúa 
leiðtoga ljúfan, 
ljós á jörðu 
sitt og sinna. 
Það var sorgin þyngst. 

Mjög hef ég síðan 
til moldar ganga 
ættmenni bezt 
og ástvini séð. 
Þá vill hugur 
harma telja, 
þegar böl búið 
er brjósti nýtt. 

Sá ég hinn góða, 
er guði treysti, 
ungan og öflgan, 
ættjarðar von, 
Lárus á bana- 
bólstur hniginn, 
líki líkan, 
er ég land kvaddi. 

Sá ég með Dönum 
í dauðra reit 
Baldvin úr bruna 
borinn vera, 
fríða, fullstyrka 
frelsishetju. 
Söknuður sár 
sveif mér þá að hjarta. 

Sá ég Torfa, 
tryggðreyndan vin, 
hraustan, hreinskilinn 
og hjartaprúðan, 
lífi ljúka 
og lagðan vera 
ættjörðu fjær, 
er hann unni mest. 

Átti eg eftir 
enn í heimi 
ungan og fagran 
ættarblóma. 
Vel mundi kæta, 
vel mundi bæta, 
laufgrænn kvistur 
lágan runna. 

Það man ég yndi 
öðru meira, 
er við Skafta 
skilning þreyttum, 
eður á vænum 
vinafundi 
góða, geðspakur, 
á gleði jók. 

Sá ég þig, frændi, 
fræði stunda 
og að sælum 
sanni leita, 
þegar röðull 
á rósir skein, 
og bládögg beið 
á blámi sofanda. 

Er þú á hæsta 
hugðir speki 
og hátt og djúpt 
huga sendir. 
Of eru myrk 
manna sonum, 
þeim, er hátt hyggja, 
in helgu rök. 

Brann þér í brjósti, 
bjó þér í anda, 
ást á ættjörðu, 
ást á sannleika. 
Svo varstu búinn 
til bardaga 
áþján við 
og illa lygi. 

Nú ertu lagður 
lágt í moldu 
og hið brennheita 
brjóstið kalt. 
Vonarstjarna 
vandamanna 
hvarf í dauðadjúp, 
en drottinn ræður. 


Skjótt hefur sól brugðið sumri, 
því séð hef ég fljúga 
fannhvíta svaninn úr sveitum 
til sóllanda fegri. 
Sofinn er nú söngurinn ljúfi 
í svölum fjalldölum, 
grátþögull harmafugl hnípir 
á húsgafli hverjum. 

Skjótt hefur guð brugðið gleði 
góðvina þinna, 
ástmögur Íslands hinn trausti 
og ættjarðar blóminn! 
Áður sat ítur með glöðum 
og orðum vel skipti. 
Nú reikar harmur í húsum 
og hryggð á þjóðbrautum. 

Hlægir mig eitt, það, að áttu 
því uglur ei fagna, 
ellisár örninn að sæti 
og á skyldi horfa 
hrafnaþing kolsvart í holti 
fyrir haukþing á bergi. 
Floginn ertu sæll til sóla, 
er sortnar hið neðra. 

Glaðir skulum allir að öllu 
til átthaga vorra 
horfa, er héðan sá hverfur, 
oss hjarta stóð nærri. 
Veit ég, er heimtir sér hetju 
úr harki veraldar 
foringinn tignar, því fagna 
fylkingar himna. 

Kættir þú margan að mörgu, 
svo minnzt verður lengi, 
þýðmennið, þrekmennið glaða 
og þjóðskáldið góða. 
Gleðji nú guð þig á hæðum 
að góðfundum anda. 
Friði þig frelsarinn lýða. 
Far nú vel, Bjarni! 


Ástarstjörnu 
yfir Hraundranga 
skýla næturský. 
Hló hún á himni, 
hryggur þráir 
sveinn í djúpum dali. 

Veit ég, hvar von öll 
og veröld mín 
glædd er guðs loga. 
Hlekki brýt ég hugar 
og heilum mér 
fleygi faðm þinn í. 

Sökkvi eg mér og sé ég 
í sálu þér 
og lífi þínu lifi. 
Andartak sérhvert, 
sem ann þér guð, 
finn ég í heitu hjarta. 

Tíndum við á fjalli, 
tvö vorum saman, 
blóm í hárri hlíð. 
Knýtti ég kerfi 
og í kjöltu þér 
lagði ljúfar gjafir. 

Hlóðstu mér að höfði 
hringum ilmandi 
bjartra blágrasa, 
einn af öðrum, 
og að öllu dáðist, 
og greipst þá aftur af. 

Hlógum við á heiði, 
himinn glaðnaði 
fagur á fjalla brún. 
Alls yndi 
þótti mér ekki vera 
utan voru lífi lifa. 

Grétu þá í lautu 
góðir blómálfar, 
skilnað okkarn skildu. 
Dögg það við hugðum, 
og dropa kalda 
kysstum úr krossgrasi. 

Hélt eg þér á hesti 
í hörðum straumi, 
og fann til fullnustu, 
blómknapp þann gæti 
eg borið og varið 
öll yfir æviskeið. 

Greiddi eg þér lokka 
við Galtará 
vel og vandlega. 
Brosa blómvarir, 
blika sjónstjörnur, 
roðnar heitur hlýr. 

Fjær er nú fagurri 
fylgd þinni 
sveinn í djúpum dali. 
Ástarstjarna 
yfir Hraundranga 
skín á bak við ský. 

Háa skilur hnetti 
himingeimur, 
blað skilur bakka og egg. 
En anda, sem unnast, 
fær aldregi 
eilífð að skilið. 


Man ég þig, mey, 
er hin mæra sól 
hátt í heiði blikar. 
Man ég þig, er máni 
að mararskauti 
sígur silfurblár. 

Heyri ég himinblæ 
heiti þitt 
anda ástarrómi. 
Fjallbuna þylur 
hið fagra nafn 
glöð í grænum rinda. 

Lít ég það margt, 
er þér líkjast vill 
guðs í góðum heimi: 
brosi dagroða, 
blástjörnur augum, 
liljur ljósri hendi. 

Hví hafa örlög 
okkar beggja 
skeiði þannig skipt? 
Hví var mér ei leyft 
lífi mínu 
öllu með þér una? 

Löngum mun ég, 
fyrr hin ljósa mynd 
mér úr minni líði, 
á þá götu, 
er þú ganga hlýtur, 
sorgaraugum sjá. 

Sólbjartar meyjar, 
er ég síðan leit, 
allar á þig minna. 
Því geng ég einn 
og óstuddur 
að þeim dimmu dyrum. 

Styð ég mig að steini, 
stirðnar tunga, 
blaktir önd í brjósti. 
Hnigið er heimsljós, 
himinstjörnur tindra. - 
Eina þreyi ég þig. 

Nú andar suðrið sæla vindum þýðum. 
Á sjónum allar bárur smáar rísa 
og flykkjast heim að fögru landi ísa, 
að fósturjarðar minnar strönd og hlíðum. 

Ó, heilsið öllum heima rómi blíðum 
um hæð og sund í drottins ást og friði. 
Kyssið þið, bárur, bát á fiskimiði. 
Blásið þið, vindar, hlýtt á kinnum fríðum. 

Vorboðinn ljúfi, fuglinn trúr, sem fer 
með fjaðrabliki háa vegaleysu 
í sumardal að kveða kvæðin þín! 

Heilsaðu einkum, ef að fyrir ber 
engil með húfu og rauðan skúf, í peysu. 
Þröstur minn góður, það er stúlkan mín. 


Enginn grætur Íslending 
einan sér og dáinn. 
Þegar allt er komið í kring, 
kyssir torfa náinn. 

Mér er þetta mátulegt, 
mátti vel til haga, 
hefði ég betur hana þekkt, 
sem harma ég alla daga. 

Lifðu sæl við glaum og glys, 
gangi þér allt í haginn. 
í öngum mínum erlendis 
yrki ég skemmsta daginn. 

Sólin heim úr suðri snýr, 
sumri lofar hlýju. 
Ó, að ég væri orðinn nýr 
og ynni þér að nýju! 

Hvað er svo glatt sem góðra vina fundur, 
er gleðin skín á vonarhýrri brá? 
Eins og á vori laufi skrýðist lundur, 
lifnar og glæðist hugarkætin þá. 
Og meðan þrúgna gullnu tárin glóa 
og guðaveigar lífga sálaryl, 
þá er það víst, að beztu blómin gróa 
í brjóstum, sem að geta fundið til. 

Látum því, vinir, vínið andann hressa, 
og vonarstundu köllum þennan dag, 
og gesti vora biðjum guð að blessa 
og bezt að snúa öllum þeirra hag. 
Látum ei sorg né söknuð vínið blanda, 
þó senn í vinahópinn komi skörð, 
en óskum heilla og heiðurs hverjum landa, 
sem heilsar aftur vorri fósturjörð. 

Já, heill og heiður, Halldór okkar góður! 
Þú hjartans beztu óskum kvaddur sért, 
því þú ert vinur vorrar gömlu móður 
og vilt ei sjá, að henni neitt sé gert. 
Gakktu með karlmannshug að ströngu starfi, 
studdur við dug og lagasverðið bjart, 
og miðla þrátt af þinnar móður arfi 
þeim, sem að glata sínum bróðurpart. 

Og heill ag heiður, hinir landar góðu, 
sem hólmann gamla farið nú að sjá, 
þar sem að vorar vöggur áður stóðu 
og vinarorðið fyrst á tungu lá. 
Hamingjan veiti voru fósturláði, 
svo verði mörgum deyfðarvana breytt, 
allan þann styrk af ykkar beggja ráði, 
sem alúð, fjör og kraftar geta veitt. 

Það er svo tæpt að trúa heimsins glaumi, 
því táradöggvar falla stundum skjótt, 
og vinir berast burt á tímans straumi, 
og blómin fölna á einni hélunótt. - 
Því er oss bezt að forðast raup og reiði 
og rjúfa hvergi tryggð né vinarkoss, 
en ef við sjáum sólskinsblett í heiði 
að setjast allir þar og gleðja oss. 

Látum því, vinir, vínið andann hressa 
og vonarstundu köllum þennan dag, 
og gesti vora biðjum guð að blessa 
og bezt að snúa öllum þeirra hag. 
Því meðan þrúgna gullnu tárin glóa 
og guðaveigar lífga sálaryl, 
þá er það víst, að beztu blómin gróa 
í brjóstum, sem að geta fundið til. 

Fífilbrekka, gróin grund,
grösug hlíð með berjalautum,
flóatetur, fífusund,
fífilbrekka, smáragrund,
yður hjá ég alla stund
uni best í sæld og þrautum,
fífilbrekka, gróin grund,
grösug hlíð með berjalautum.

Gljúfrabúi, gamli foss,
gilið mitt í klettaþröngum,
góða skarð með grasahnoss,
gljúfrabúi, hvítur foss,
verið hefur vel með oss,
verða mun það ennþá löngum,
gljúfrabúi, gamli foss,
gilið mitt í klettaþröngum.

Bunulækur blár og tær,
bakkafögur á í hvammi,
sólarylur, blíður blær,
bunulækur fagurtær,
yndið vekja ykkur nær
allra best í dalnum frammi,
bunulækur blár og tær,
bakkafögur á í hvammi.

Hnjúkafjöllin himinblá,
hamragarðar, hvítir tindar,
heyjavöllinn horfið á,
hnjúkafjöllin hvít og blá,
skýlið öllu, helg og há,
hlífið dal er geisa vindar,
hnjúkafjöllin himinblá,
hamragarðar, hvítir tindar.

Sæludalur, sveitin best,
sólin á þig geislum helli,
snemma risin seint þú sest,
sæludalur, prýðin best.
Þín er grundin gæðaflest,
gleðin æsku, hvíldin elli.
Sæludalur, sveitin best,
sólin á þig geislum helli.	

Prúðir sækja
lón og læki
laxar þá.
Sumir krækja silungsá.
Veiðitækir,
sporðasprækir
spretti hörðum á
fjalli fýsast ná.	


Ein er upp til fjalla,
yli húsa fjær,
út um hamrahjalla,
hvít með loðnar tær.
Brýst í bjargarleysi,
ber því hyggju gljúpa,
á sér ekkert hreysi
útibarin rjúpa.

Valur er á veiðum,
vargur í fugla hjörð,
veifar vængjum breiðum,
vofir yfir jörð.
Otar augum skjótum
yfir hlíð og lítur
kind sem köldum fótum
krafsar snjó og bítur.

Rjúpa ræður að lyngi
- raun er létt um sinn ?
skýst í skafrenningi
skjót í krafsturinn,
tínir, mjöllu mærri,
mola sem af borði
hrjóta kind hjá kærri,
kvakar þakkarorði.

Valur í vígahuga
varpar sér á teig,
eins og fiskifluga
fyrst úr löngum sveig
hnitar hringa marga.
Hnífill er að bíta.
Nú er bágt til bjarga,
blessuð rjúpan hvíta.

Elting ill er hafin,
yfir skyggir él,
rjúpan vanda vafin
veit sér búið hel.
Eins og álmur gjalli,
örskot veginn mæli,
fleygist hún úr fjalli
að fá sér eitthvert hæli.

Mædd á manna besta
miskunn loks hún flaug,
inn um gluggan gesta
guðs í nafni smaug.
Úti garmar geltu,
gólið hrein í valnum -
kastar hún sér í keltu
konunnar í dalnum.

Gæðakonan góða
grípur fegin við
dýri dauðamóða,
dregur háls úr lið.
Plokkar, pils upp brýtur,
pott á hlóðir setur,
segir: happ þeim hlýtur?
og horaða rjúpu étur.	

Efst á Arnarvatnshæðum
oft hef eg fáki beitt;
þar er allt þakið í vötnum,
þar heitir Réttarvatn eitt.

Og undir norðurásnum
er ofurlítil tó,
og lækur líður þar niður
um lágan Hvannamó.

Á engum stað eg uni
eins vel og þessum mér;
ískaldur Eiríksjökull
veit allt, sem talað er hér.


Hví svo þrúðgu þú
þokuhlassi
súldanorn
um sveitir ekur?
Þér man ég offra
til árbóta
kú og konu
og kristindómi.	

Þegi þú, vindur!
þú kunnir aldregi
hófs á hvurs manns hag,
langar ro nætur
þars þú inn leiðsvali
þýtur í þakstráum.	

Ég ætlaði mér að yrkja
einhvern fallegan brag
en þegar til á að taka
ég tími því ekki í dag.

Ég verð að bera á báru
það besta sem mér er veitt
og seinast sofna ég frá því,
og svo fær enginn neitt.

Og það er þér að kenna
sem þrái ég alla stund,
þú áttir ekki að eiga
þenna úlfgráa hund.

Þú áttir ekki að ginna mig
á því að segja
þú skulir muna mig aftur
þegar þú ferð að deyja.

Nú er þér bregst í brjósti
blóðið og slokknar fjör
þá er ég þreyttur að lifa,
á þína kem ég för.

En hvernig heimskir náir
með hjúp og moldarflet
"unnast best eftir dauðann"
ég aldrei skilið get.	

Ó, þú jörð, sem er
yndi þúsunda,
blessuð jörð sem ber
blómstafi grunda,
sárt er að þú sekkur undir mér.

Hef eg mig frá þér hér
og hníg til þín aftur,
mold sem mannsins er
magngjafi skaptur;
sárt er að þú sekkur undir mér.	

Bósi, geltu, Bósi minn, 
en bíttu ekki, hundur! 
Ella dregur einhver þinn 
illan kjaft í sundur. 

Hafðu ekki á þér heldra snið 
höfðingja, sem brosa, 
en eru svona aftanvið 
æru manns að tosa. 

Fundanna skært í ljós burt leið.
Blundar hér vært á beði moldar,
blessaðar fært á náðir foldar,
barnið þitt sært, ó beiska neyð!


Sofið er ástaraugað þitt,
sem aldrei brást að mætti mínu;
mest hef eg dáðst að brosi þínu,
andi þinn sást þar allt með sitt.

Stirðnuð er haga höndin þín,
gjörð til að laga allt úr öllu,
eins létt og draga hvítt á völlu
smámeyjar fagurspunnið lín.

Vel sé þér, Jón! á værum beð,
vinar af sjónum löngu liðinn,
lúður á bón um himnafriðinn.
Kalt var á Fróni, Kjærnesteð!

Slokknaði fagurt lista ljós.
Snjókólgudaga hríðir harðar
til heljar draga blómann jarðar.
Fyrst deyr í haga rauðust rós


Svei þér, andvakan arga!
uni þér hver sem má.
Þú hefur mæðumarga
myrkurstund oss í hjá
búið með böl og þrá,
fjöri og kjark að farga.
Fátt verður þeim til bjarga,
sem nóttin níðist á.

Myrkrið er manna fjandi,
meiðir það líf og sál,
sídimmt og síþegjandi
svo sem helvítis bál
gjörfullt með gys og tál.
Veit ég, að vondur andi
varla í þessu landi
sveimar um sumarmál.

Komdu, dagsljósið dýra!
dimmuna hrektu brott;
komdu, heimsaugað hýra!
helgan sýndu þess vott,
að ætíð gjörir gott, -
skilninginn minn að skýra,
skpenunni þinni stýra;
ég þoli ekki þetta dott.

Guðað er nú á glugga;
góðvinur kominn er,
vökumanns hug að hugga;
hristi ég nótt af mér,
uni því eftir fer.
Aldrei þarf það að ugga:
aumlegan grímu skugga
ljósið í burtu ber.

Hæð veit ég standa, - 
það var herborg áður 
fleiri en fimm daga, 
þars ég feiknstafi 
flesta um leit 
svalri sefströnd á. 

Harðan helgaldur 
þá er um haf kominn 
vindur á vogi blæs, 
brimskafl bláfaldinn 
buldri þungu 
grenjar að grunnsteinum. 

Eitt var það undra, 
er ég þar eyrum nam, 
þá er næddi næturkul. 
Ungbarns ópi 
sem þess, er ófætt dó, 
þótti mér hvert strá stynja. - 

Hví svo þrungin þú 
þungu drepur 
höfði moldu mót? 
Hví þú in hárfagra, 
hrelldum lík, 
sóley, sólu flýr? 

Hvort þá svo harðráð 
og heiftarfull 
býr í brjósti lund 
hræsvelg hrímþursa, 
er í hvirfilbyl 
fer of foldar jaðar? 

Var það ei ærið, 
er þú áður felldir 
sólu borið blóm, 
þótt ei saklausu 
síðan hingað að 
feyktir þess frækorni? 

Illska, andstyggð 
og óþoli, 
örgust eiturjurt, 
grær hér í grasi, 
unz guðs veður 
fellir þau fullvaxta. 

Syrgir nú einmana 
ið unga blóm, 
runnið í reit lasta. 
Hörðum huga 
hatar sól og vind 
fyrir tilveru tíma. 

En, Bergur, þú, 
sem und bjargstórum 
syndaþunga þreyr, 
höfði hnarreistu 
- svo er hjartað blint - 
apast að óheillum. 

Saklaus blóm, 
þau er ei synd þekktu, 
felast fyrir þér, 
þars þú glaður 
þeim, er gabbað fékkst, 
mætir að munaði. 

Ómar mér í eyrum 
þitt eymdakvein, 
er hörðum heldróma 
sveiptur sárlega 
um seinan vaknar 
fyr nágrindur neðan. 

Illar nöðrur, 
þær eð æ vaka, 
sárt á sálu bíta. 
Þannig vaknar 
sá, er í villu svaf. 
Æ koma mein eftir munað. 

Suður fórumk um ver, 
en ég svarna ber 
öflga eiðstafi 
úr úthafi: 
munarmyndum 
mjög þótt yndum, 
heimrof mig finni 
hjá Huldu minni. 

Þar er barmi blíður 
og blómafríður 
runnur í reit, 
er ég rökkri sleit, 
dalur, sól og sær 
og systur tvær, 
einkamóðir 
og ástvinir góðir. 

Þar er búþegn beztur, 
bóndi og prestur, 
til þess tel ég vottinn, - 
trúir enn á drottin 
og á sjálfan sig, 
svo sem ég á mig. 
Þar er líf í landi 
og ljóshæfur andi. 


Báglega tókst með alþing enn, 
Það eru tómir dauðir menn. 

Það sést ekki á þeim hams né hold, 
og vitin eru svo full af mold. 

Og ekkert þinghús eiga þeir, 
og sitja á hrosshaus tveir og tveir. 

Þeir hafa hvorki kokk né pott, 
og smakka hvorki þurrt né vott. 

Og hvergi fá þeir kaffibaun, 
og eru svangir og blása í kaun. 

Og bragða hvorki brauð né salt, 
og þegja allir og er svo kalt. 

Þeir deyja aftur úr kulda og kröm, 
Og holtið er grátt og kvölin söm. 


Nautgæfa fóðurgrasið grær 
á leiði móður þinnar þjáðu. 
Því ertu hljóður, frændi? Sjáðu, 
hvar bóndi góður björg sér fær. 

Þúfu, sem slær hann, undir er 
sú ein, sem kæran haft þig hefur, 
í hjúpi væran dúr hún sefur. 
- Heytuggu nær hann handa sér. 

Þar er nú prýðin fljóða frægst, 
móðurorð blíð á mjúkum vörum, 
málfærið þýða, ljúft í svörum, 
upplitið fríða, ástarnægst? 

Seinna meir skaltu sama veg. 
Raunar er kalt í rúmi þröngu, 
og rökkrið svalt, en fyrir löngu 
veiztu það allt eins vel og ég. 

Nú færðu ekki að sjá um sinn 
meira af rekkju móður þinnar, 
maðkurinn þekkir skrautið innar. 
Því hlærðu ekki, herra minn? 

Bar mig á brenndum auri 
breiðar um funaleiðir 
blakkur að Vítis bakka, 
blæs þar og nösum hvæsir. 
Hvar mun um heiminn fara 
halur yfir fjöll og dali 
sá, er fram kominn sjái 
sól að verra bóli? 

Hrollir hugur við polli 
heitum í blárri veitu. - 
Krafla með kynja afli 
klauf fjall og rauf hjalla. 
Grimm eru í djúpi dimmu 
dauðaorg, þaðan er rauðir 
logar yfir landið bljúga 
leiddu hraunið seydda. 

Reið ég yfir bárubreið 
brunasand, en jódunur, 
kalt var hregg og átt ill, 
ýtum skemmtu dálítið. 
Holur nafar grjót grefur. 
Grunar mig, að seint muni 
Úlfur karl, þótt aur skjálfi, 
ámur fylla úr þeim nám. 

Sjáirðu einhvern sólskinsblett,
settu tjöld frá rúðum.
Best er að leika lífi létt,
og láta vaða á súðum.